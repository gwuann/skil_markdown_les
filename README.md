# Vanille Cupcake Recept!
![basisrecept_cupcakes_maken](https://github.com/gwuann/skil_markdown_les/assets/144899396/75d3ed56-e941-4d5d-a1ec-0652af8a5869)
## Benodigheden
Voorbereidingstijd: 15 minuten
Baktijd: 25 minuten
Recept voor 12 cupcakes
Portie: 1 cupcake
Calorieën per portie: 170

125 Gram roomboter op kamertemperatuur
125 Gram kristalsuiker
125 Gram zelfrijzend bakmeel
2 Eetlepels, of meer melk op kamertemperatuur
2 Eieren op kamertemperatuur
1 theelepel Vanille extract
of 1 zakje Vanillesuiker
### Bereiding
1. Voorbereiding basis cupcakerecept voor de perfecte vanille cupcakes
Verwarm de oven voor op 170 graden en zorg ervoor dat het rooster in het midden van de oven geplaatst is. Hier kun je later makkelijk je cupcake bakblik op plaatsen.

Zet een cupcake bakblik met daarin papieren bakvormpjes klaar. Als je een cupcake bakblik gebruikt blijven de cupcakes beter in vorm tijdens het bakproces en het is zo ook makkelijker om de vormpjes te vullen met beslag.

Haal de boter, eieren en melk tijdig uit de koelkast om ze op kamertemperatuur te laten komen. Snij de boter in kleine blokjes. Meet alle ingrediënten van te voren af met een maatbeker of weegschaal en zet ze in aparte kommen klaar voor gebruik. Doe het meetwerk secuur, dit is cruciaal voor een goed cupcake beslag.

Zet ook het volgende klaar: 1 grote kom, 1 mixer met beslag haken, 2 eetlepels, 1 houten prikker, 1 (afkoel)rooster.

2. Beslag maken voor de mooiste vanille cupcakes
Het is belangrijk dat de boter goed op kamertemperatuur is gekomen. Dit betekent dat je de boter tijdig uit de koelkast haalt, zodat de boter zacht is voor gebruik (niet smelten). Doe de boter in een kom en voeg de suiker  beetje bij beetje toe. Mix het mengsel steeds tussendoor met de mixer op middelhoge snelheid. Hierdoor kan de suiker beter worden opgenomen door de boter en wordt je beslag luchtiger. Mix de boter en de suiker goed door elkaar, totdat er een lichte en luchtige massa ontstaat.

Voeg nu 1 voor 1 de eieren toe. Let op: ook de eieren haal je op tijd uit de koeling en laat je op kamertemperatuur komen. Hierdoor wordt je beslag luchtiger. Mix het beslag goed door met de mixer op middelhoge snelheid als je een ei hebt toegevoegd.

Voeg nu beetje bij beetje het zelfrijzend bakmeel toe. Mix telkens de massa met de mixer op middelhoge snelheid als je een hoeveelheid meel hebt toegevoegd.

Als laatste voeg je de melk toe en mix je nog eens 1 minuut alles goed door elkaar met de mixer op middelhoge snelheid, tot een luchtig en glad beslag. Pak je cupcake bakblik erbij met daarin de papieren bakvormpjes. Het vullen gaat nu heel makkelijk. Neem een eetlepel en schep een beetje beslag in het midden van het papieren cupcake vormpje. Met een tweede lepel of spatel schraap je het beslag van de lepel in het vormpje.

Vul de papieren bakvormpjes tot 2/3 vol. Zo kunnen de cakejes goed rijzen en zullen ze niet boven het papieren vormpje uit steken als ze klaar zijn. Hoe platter de cupcakes zijn als ze gebakken zijn, hoe makkelijker je ze kan decoreren!

3. Cupcakes bakken
Open de oven en zet het cupcake bakblik in het midden van de oven op het rooster. Mocht je een magnetron gebruiken met ovenfunctie waarvan de plaat rond draait is dit geen enkel probleem. Cupcakes bakken is heel gemakkelijk. Bak de cupcakes 20-25 minuten in de oven op 170 graden. Zo maak je zelf de allermooiste cupcakes. Maar open de ovendeur tussentijds niet, anders zakken de cupcakes misschien in. Vervolgens open je de ovendeur na 20 minuten en prik je met een houten prikker in een cupcake om te controleren of de cupcakes gaar zijn. Wanneer er geen nat beslag aan de houten prikker blijft kleven kunnen de cupcakes uit de oven gehaald worden. Kleeft er nog wel nat beslag aan de houten prikker, dan laat je de cupcakes nog 5 minuten in de oven bakken. Controleer na 5 minuten weer of de cupcakes gaar zijn en haal ze uit de oven als dat zo is. Let op: iedere oven is anders, hierdoor kan de baktijd van je cupcakes verschillen met de door ons aangegeven baktijden.

4. Afkoelen
Eenmaal uit de oven laat je de cupcakes even een minuut in het bakblik zitten. Zet het bakblik bij voorkeur even op een rooster. Na een minuut haal je de cupcakes voorzichtig uit het bakblik. Je kunt het bakblik een beetje schuin houden zodat de cupcakes er langzaam uitvallen. Zo hoef je niet aan de papieren bakvormpjes te trekken en laten de papiertjes niet los. De papieren bakvormpjes laat je om de cupcakes zitten. Laat de cupcakes goed afkoelen op een koel rooster.

Zijn je cupcakes iets boller geworden dan gewenst, leg dan meteen nadat je de cupcakes uit de oven hebt gehaald een snijplankje op de cupcakes in het cupcake bakblik. Na ongeveer 1/2 minuut haal je het plankje er weer van af, je cupcakes zijn nu mooi plat.

Eenmaal afgekoeld zijn de cupcakes klaar om verder te decoreren met een topping, eetbare decoraties en andere leuke cupcakeproducten! Decoreer de cupcakes met behulp van de basis decoratiematerialen.

5. Cupcakes maken
Bedenk van tevoren goed wat je wilt gaan doen als je aan de slag gaat om cupcakes te maken. Het is belangrijk dat je sommige ingrediënten op kamertemperatuur laat komen. Hoeveel gram heb je nodig, heb je alles in huis? En heb je het juiste gereedschap om de mooiste decoraties te kunnen maken? Goede tools en goede kwaliteit ingrediënten zijn een belangrijke sleutel tot succes! Bezuinig hier dan ook liever niet op, een paar dubbeltjes meer betalen voor een goede roomboter of een kwalitatief goede meel is echt een wereld van verschil in het eindresultaat! Lees het recept dat je wilt gaan maken goed door, dan kan er niks misgaan.


Begin met een goede basis! Ons perfecte vanille  basisrecept cupcakes is hét recept om stap voor stap de mooiste en lekkerste cupcakes op tafel te zetten. Gebruik een ijslepel voor een gelijke dosering!

6. Cupcakes versieren
De cupcake-decoratietechniek die vaak door ons wordt gebruikt om cupcakes te versieren is het maken van mooie swirls van frostings. Dit doe je met een spuitzak of spatel. Recepten voor frostings en toppings vind je hier.

Swirls maken met spuitzak
Gebruik een wegwerpspuitzak of een herbruibare spuitzak. Voor het mooiste resultaat gebruik je voor cupcakes grote jumbo tips. Dit zijn tips van 5 cm lang met een doorsnede van 2 cm. Plaats de door jouw gekozen tip in de onderkant van de spuitzak. Als je grote tips gebruikt, zal je wellicht een grotere opening moeten knippen in de onderkant van de spuitzak.

Dit doe je ook bij wegwerpspuitzakken. Knip beetje bij beetje een klein puntje van de onderkant af, zodat je niet te veel afknipt. Zet de lege spuitzak met de tip erin in een hoge beker of hou de zak in je hand en sla de bovenkant om zodat je de zak goed kunt vullen.

Met een spatel vul je de zak tot halverwege, niet te vol. Knijp met je duim en vingers de spatel steeds ‘schoon’ om zo min mogelijk te knoeien. Draai het uiteinde van de zak rond terwijl je met de andere hand de zak stevig vast houdt, zodat alle lucht ontsnapt. De topping komt nu goed op elkaar in de zak te zitten en is klaar voor gebruik. Voordat je begint met het spuiten van de topping spuit je eerst een klein beetje topping op een bordje. Nu is de topping helemaal in het onderste van de tip gezakt en kun je beginnen.

Sprinkles
Je kan de vanille cupcakes verder mooi versieren met mooie en lekkere sprinkes. Kies je favoriete soort en strooi ze over jouw versierde cupcakes!

Fondant
Met fondant maak je zelf de mooiste versieren voor op je cupcakes.
Snij een plak fondant af van het blok fondant. Kneed dit eerst met je handen lekker soepel, en rol het daarna uit met een non-stick rolstok op een schoon en glad oppervlak. Bestuif het oppervlak met een klein beetje poedersuiker of bloem voor je gaat uitrollen. Rol de fondant uit tot een dikte van ongeveer een halve centimeter. Steek de fondant uit met de uitsteker, of kneed dit eerst met je handen lekker soepel, en begin dan met het maken van elk gewenst figuur! Gebruik kleine kommetjes of stukjes opgerold keukenpapier om de fondant in een bepaalde vorm te laten drogen.


[Cupcake site](https://www.cupcakerecepten.nl/cupcakes-maken)